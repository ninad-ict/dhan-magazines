<!DOCTYPE html>
    <html lang="en">
    <head>
        <meta charset="UTF-8">
        <title>ಚೌಕಿ ಬಾವಿಗಳ ಶ್ರೀಮಂತಿಕೆ ನಿರ್ಲಕ್ಷಿಸದಿರಿ ಪಾರಂಪರಿಕ ಜಲ ವ್ಯವಸ್ಥೆಯ</title>
    </head>
    <a>
    <h1>ಚೌಕಿ ಬಾವಿಗಳ ಶ್ರೀಮಂತಿಕೆ ನಿರ್ಲಕ್ಷಿಸದಿರಿ ಪಾರಂಪರಿಕ ಜಲ ವ್ಯವಸ್ಥೆಯ</h1>
    <image src=../images/articles_image/Chowki bavi.jpeg></image>
    <p>ಬಾವಿಗಳು ಬತ್ತಿ ಬಾಯ್ದೆರೆದು ಕುಳಿತಿವೆ. ಕೆರೆಯಂಗಳ ಹೇಳಿ ಮಾಡಿಸಿದಂತೆ ಆಟದ ಮೈದಾನವಾಗಿ ರೂಪುಗೊಂಡಿದೆ. ಬೋರ್‍ವೆಲ್‍ಗಳು ಬೋರಲು ಬಿದ್ದಿವೆ. ಅಲ್ಲಲ್ಲಿ ರೈತರು ಬಿತ್ತಿದ ತರಕಾರಿ ಬೀಜಗಳು ಚಿಗಿಯುವ ಮೊದಲೇ ಮುರುಟಿಹೋಗಿವೆ. ರಣ ಬಿಸಿಲನ್ನು ಅನುಭವಕ್ಕೆ ತಂದುಕೊಳ್ಳಲು ಹೆಚ್ಚೇನೂ ಕಷ್ಟಪಡಬೇಕಿಲ್ಲ. ಹತ್ತೇ ಹತ್ತು ನಿಮಿಷ ಮನೆಯಿಂದ ಹೊರಬಂದು ನಿಂತರೆ ನೆತ್ತಿಯನ್ನು ಸೀಳಿಕೊಂಡು ಕಾವು ದೇಹವನ್ನು ಹೈರಾಣಾಗಿಸುತ್ತದೆ. ಬಿಸಿಲಿನ ಝಳಕ್ಕೆ ಸುತ್ತ ಮುತ್ತಲ ಬಂಡೆಗಳು ಪ್ರತಿಫಲಿಸಿ ಮುಖಕ್ಕೆ ರಾಚುತ್ತಿವೆ. ಕತ್ತೆತ್ತಿದರೆ ಸ್ವಚ್ಛ ನೀಲಾಗಸ ನಕ್ಕಿದ್ದೋ, ಅಣಕಿಸಿದ್ದೋ ಎನ್ನುವಂಥ ಗೊಂದಲ. ಜೂನ್ ಮೊದಲರ್ಧ ಮುಗಿಯುತ್ತಿದ್ದರೂ ಮಳೆಯ ಸೂಚನೆಯೂ ಸಿಕ್ಕಿಲ್ಲದಿರುವಾಗ ರೈತರ ಮೊಗದಲ್ಲಿ ನಿರಾಸೆಯಲ್ಲದೇ ಇನ್ನೇನು ಕಾಣಲು ಸಾಧ್ಯ?
ಅಂಥ ನಿರಾಸೆಯ ಮೂಟೆಗಳನ್ನು ಹೊತ್ತ ರೈತರನ್ನೇ ನೋಡುತ್ತ ಸಾಗುತ್ತಿದ್ದರೆ ಮಧ್ಯದಲ್ಲೆಲ್ಲೋ ಒಂದಷ್ಟು ಯುವಕರ ಮುಖದಲ್ಲಿ ಸಿಎಫ್‍ಎಲ್ ಕಾಂತಿ! ಬೆಂಬಿಡದೇ ರಾಜ್ಯವನ್ನು ಕಾಡುತ್ತಿರುವ ವಿದ್ಯುತ್ ಅಭಾವವಿರುವಾಗ ಈ ಹುಡುಗರ ಜೋಶ್‍ಗೆ ಕಾರಣವಾದರೂ ಏನೆಂದು ಹುಡುಕಿ ಹೊರಟರೆ ರಸ್ತೆ ಬದಿಯ ಹೊಲದ ನಡುವಿನ ಪುಟ್ಟದೊಂದು ಬಾವಿಯಲ್ಲಿ ತುಂಬಿ ತೊನೆದಾಡುತ್ತಿರುವ ತಿಳಿನೀರ ಸಮೂಹ. ಭಪ್ಪರೆ, ಒಮ್ಮೆಲೆ ಹಿಂದೆ ಮುಂದೆ ಯೋಚಿಸಿದೇ ಅದರೊಡಲ ಸೇರಿ ಮೈಕಾವನ್ನೊಮ್ಮೆ ತಣಿಸಿಕೊಳ್ಳಲೇಬೇಕೆಂಬ ಹಂಬಲವನ್ನು ತೀವ್ರಗೊಳಿಸುವಂಥ ನೀರದು. ಹೆಚ್ಚೆಂದರೆ ಆರೆಂಟಡಿ ವ್ಯಾಸದ, ಅಚ್ಚುಕಟ್ಟಾಗಿ ಕಲ್ಲ ಕಟ್ಟೆಕಟ್ಟಿಸಿಕೊಂಡ, ಹೆಚ್ಚೇನೂ ಆಳವಲ್ಲದ ಬಾವಿಯಲ್ಲಿ ಮುಕ್ಕಾಲುಪಾಲು ನೀರು. ಅದರ ಮೇಲಿಂದ ಬೀಸಿ ಬರುವ ತಿಳಿಗಾಳಿಯೇ ನೀರಿನ ತಣ್ಣನೆಯ ಸ್ಥಿತಿಯನ್ನು ಸಾರುತ್ತಿತ್ತು. ನೆಲಕಾಣುವಷ್ಟು ತಿಳಿನೀಲಿಯಾಗಿ ತುಳುಕಾಡುತ್ತ ತೋಟದ ಮಧ್ಯದಲ್ಲಿ ಕುಳಿತ  ಆ ಬಾವಿಗಿಳಿದ ಒಂದಷ್ಟು ಯುವಕರು ಮೋಜಾಟ, ಈಜಾಟದಲ್ಲಿ ತೊಡಗಿದ್ದರು. ಅದು ನೆಲಮಂಗಲದಿಂದ ಹತ್ತು ಹನ್ನೆರಡು ಕಿ.ಮೀ, ಮುಂದಕ್ಕೆ ಸಾಗಿ, ಶಿವಗಂಗೆ ಬೆಟ್ಟದ ದಾರಿಯಲ್ಲಿ ಸಿಗುವ ಕಾಸರಘಟ್ಟದ ಸಮೀಪದ ತೋಟ.
ಬಾವಿ, ಬಾವಿಯೆಂದರೆ ಅದರಲ್ಲೊಂದಿಷ್ಟು ನೀರು, ಅದರ ಸಾಚಾತನ, ಅದರಲ್ಲಿ ಯುವಕರ ಮೋಜಾಟ...ಇವ್ಯಾವುವೂ ಅಚ್ಚರಿ ಸಂಗತಿಯೇ ಅಲ್ಲ. ಸುತ್ತೆಲ್ಲ ನಿರಾಸೆಯ ಕಾರ್ಮೋಡವೇ ಕವಿದಿರುವ ಕಾಲದಲ್ಲಿಯೂ ಇಲ್ಲೊಂದೇ, ಈ ಬಾವಿಯಲ್ಲೊಂದೇ ಈ ಪರಿ ನೀರ ಲಾಸ್ಯ ಅದು ಹೇಗೆ ಸಾಧ್ಯವಾಗಿದೆ ಎಂಬುದು ಒಗಟಾಗಿ ಕಾಡಿತ್ತು. ಅದೇ ಕುತೂಹಲವಾಗಿ ಪ್ರಶ್ನೆಯ ರೂಪದಲ್ಲಿ ಸ್ಥಳೀಯ ಗೆಳೆಯ ಗಂಗಾಧರ್‍ನ ಮಸ್ತಿಷ್ಕಕ್ಕೆ ವರ್ಗಾವಣೆಗೊಂಡದ್ದೂ ಆಯಿತು. ಆತ ನೀಡಿದ ವಿವರ ಮಾತ್ರ ತೀರಾ ಉಪಯುಕ್ತ. ಬೆಂಗಳೂರು ಗ್ರಾಮಾಂತರ ಸೇರಿದಂತೆ ಸುತ್ತಮುತ್ತ ಜಿಲ್ಲೆಗಳನ್ನು ಸುತ್ತುವರಿದಿರುವ  ಬಂಡೆಗಳನ್ನೊಳಗೊಂಡ ಬೆಟ್ಟವೇ ಇಂಥ ನೀರಿನ ಬುಗ್ಗೆಗಳಿಗೆ ಮೂಲ. ನಂಬಲಸಾಧ್ಯವಾದರೂ ಹೀಗೆ ಬಾವಿಯಲ್ಲಿ ತೊನೆದಾಡುವ ನೀರು ನಿಂತಿರುವುದಲ್ಲ ಅಥವಾ ಸಂಗ್ರಹಗೊಂಡದ್ದೂ ಅಲ್ಲ. ಅದೊಂದು ಚಿಲುಮೆ, ನೀರಿನ ಬುಗ್ಗೆ, ಮಳಗಾಲದಲ್ಲಿ ಬಿದ್ದ ನೀರೆಲ್ಲವನ್ನೂ ಬಾಯ್ದೆರೆದು ಆಪೆÇೀಶನಗೈಯ್ಯುವ ಬಂಡೆಗಳು ಅದರಲ್ಲಿ ಮುಕ್ಕಾಲುಪಾಲನ್ನು ತನ್ನುದರಕ್ಕೆ ಇಳಿಸಿ ಅಲ್ಲಿಂದ ಭೂಮಿಯೊಳಕ್ಕೆ ಕಳುಹಿಸಿಬಿಡುತ್ತವಂತೆ. ಅಲ್ಲಿ ಇಂಗಿದ ನೀರೇ ಅಲ್ಲಿಲ್ಲಿ ಹೀಗೆ ಬಾವಿಗಳಲ್ಲಿ ಉಕ್ಕುತ್ತದಂತೆ. ಒಂದು ರೀತಿಯಲ್ಲವು ತಲಪರಿಕೆಗಳೇ. ಕುಮುದ್ವತೀ ನದಿ ಸಾಲಿನಲ್ಲಿ, ಉಗಮತಾಣದ ವ್ಯಾಪ್ತಿಯಲ್ಲೇ ಬರುವ ಕೆರೆಗಳ ಸರಣಿಯೇ ಈ ಬಾವಿಯ ನೀರಿಗೂ ಆಧಾರ. `ಒಂದು ಕಾಲದಲ್ಲಿ ಬಹುತೇಕ ಎಲ್ಲ ಜಮೀನಿನ ತಲೆಗಟ್ಟಿನಲ್ಲೂ ಇಂಥ ಬಾವಿಗಳಿರುತ್ತಿದ್ದವು. ಕುಮುದ್ವತಿ ನದಿ ತನ್ನ ಅಸ್ತಿತ್ವದ ಉಚ್ಛ್ರಾಯದಲ್ಲಿದ್ದ ಕಾಲದಲ್ಲಿ ಬೇಸಿಗೆಯಲ್ಲಿ ನದಿ ಸೊರಗಿದರೂ ಈ ಬಾವಿಗಳ ನೀರು ಇಳಿಯುತ್ತಿರಲಿಲ್ಲ. ಪ್ರತಿ ಹಳ್ಳಿಯಲ್ಲಿ ಏನಿಲ್ಲವೆಂದರೂ ಇಂಥ ಐದಾರು ಬಾವಿಗಳಿದ್ದವು. ಇಡೀ ಕೃಷಿ ಹಂಗಾಮನ್ನು ಪೆÇರೆಯುತ್ತಿದ್ದುದು.
ಥಟ್ಟನೆ ಬೆಳ್ಳಾರಿಯ ಚೌಕಿ ಬಾವಿಗಳು ನೆನಪಿಗೆ ಬಂದವು. ತೀವ್ರ ಬರದಲ್ಲೂ ಅವು ಕತ್ತು ಕೊಂಕಿಸಿ ಕುಣಿಯುತ್ತಿದ್ದ ರೀತಿಗೆ ಬೆರಗಾಗಿಬಿಟ್ಟಿದ್ದೆ. ಹಗರೀಹಳ್ಳದ ಗೆಳೆಯ ಕೊಟ್ರೇಶ್ ಯಾವತ್ತೋ ಈ ಬಗ್ಗೆ ಹೇಳಿದ್ದಾಗ, `ನಿಮ್ಮ ತುಮುಕೂರಿನ ಕಡೆಯ ತಲಪರಿಗೆಯಂತೆಯೇ ಉಕ್ಕುವ ನಮ್ಮ ಚೌಕಿ ಬಾವಿಗಳ ಶ್ರೀಮಂತಿಕೆಯನ್ನೊಮ್ಮೆ ಕಣ್ಣಾರೆ ಕಾಣಬೇಕು' ಎಂದು ಉದ್ದೀ ಪಿಸಿದಾಗ ಹೆಚ್ಚೇನೂ ಕುತೂಹಲವಿಲ್ಲದೇ ತಲೆಯಲ್ಲಾಡಿಸಿದ್ದೆ. ಆದರೆ, ಹೊಸಪೇಟೆಯತ್ತ ಹೋಗಿದ್ದಾಗ ಚೌಕಿ ಬಾವಿಗಳ ಕಲ್ಪನೆ ಇದ್ದಕ್ಕಿದ್ದಂತೆ ಮನದಾಳದಲ್ಲಿ ಮೂಡಿ ಅವನ್ನು ಹುಡುಕಿ ಹೋರಟಿದ್ದೆ. ಬರನಾಡಿನಲ್ಲಿ ನೂರಾರು ವರ್ಷಗಳ ಇತಿಹಾಸದೊಂದಿಗೆ ಇಂದಿಗೂ ಅಸ್ತಿತ್ವದಲ್ಲಿ ಇರುವ ಚೌಕಿ ಬಾವಿಗಳ ಸೇವೆ ನಿಜಕ್ಕೂ ಗಣನೀಯ.
ಕೊಟ್ರೇಶ್ ವಿವರಿಸುವಂತೆ ಅವರೂರಿನ ಸುತ್ತಲಿನ ಗ್ರಾಮಗಳಲ್ಲಿ ಚೌಕಿ ಬಾವಿಗಳು ಇಂದಿಗೂ ಸುಸ್ಥಿತಿಯಲ್ಲಿವೆ. 1985 ರವರೆಗೂ ನೀರಿತ್ತಂತೆ. ಆದರೆ ಈಗ ಸಂಪೂರ್ಣ ಬತ್ತಿಹೋಗಿದ್ದು, ಹಳ್ಳ-ಹಗರಿಗಳಲ್ಲಿ ನೀರಿನ ಹರಿವು ಕಡಿಮೆಯಾಗಿದ್ದೇ ಇದಕ್ಕೆ ಕಾರಣವೆಂಬುದು ಅವರ ಸೂಕ್ತ ಗ್ರಹಿಕೆ. ಕೊಳವೆಬಾವಿಗಳ ಹಾವಳಿ ಹಾಗೂ ರೈತರ ಲೂಟಿಕೋರತನದಿಂದಾಗಿ ಚೌಕಿಬಾವಿ ಸಂಸ್ಕೃತಿ ನಾಶವಾಯಿತೆಂಬ ವಾದದಲ್ಲಿ ಹುರುಳಿಲ್ಲದಿಲ್ಲ. `ಹೊಕ್ಕು ತುಂಬುವ ಬಾವಿ'ಗಳೆಂದೂ ಗ್ರಾಮೀಣಭಾಗದಲ್ಲಿ ಗುರುತಿಸಲ್ಪಡುವ ಈ ಬಾವಿಗಳನ್ನು ಊರೊಳಗಿನ ಕುಡಿಯುವ ನೀರಿನ ಉದ್ದೇಶಕ್ಕಾಗಿಯೇ ನಿರ್ಮಿಸಲಾಗುತ್ತಿತ್ತು. ಹೆಸರೇ ಸೂಚಿಸುವಂತೆ ಬಾವಿಯೊಳಕ್ಕೆ ಹೊಕ್ಕು, ಅಂದರೆ ಅದರೊಳಗೆ ಇಳಿದು ನೀರು ತುಂಬಿಕೊಂಡು ಮೇಲಕ್ಕೆ ಬರಲಾಗುತ್ತದೆ. ಇದಕ್ಕೆ ಪೂರಕವಾಗಿ ಬಾವಿಗಳಲ್ಲಿ ಮೆಟ್ಟಿಲುಗಳನ್ನು ನಿರ್ಮಿಸಲಾಗಿರುತ್ತದೆ.

ಈ ಬಾವಿಗಳು ಬಳ್ಳಾರಿ ಜಿಲ್ಲೆಯ ಬಹುತೇಕ ಕಡೆ ಕಂಡುಬರುವ ಸಾಂಪ್ರದಾಯಿಕ ಜಲ ಸಂರಕ್ಷಣೆ ಮತ್ತು ಜಲ ವಿತರಣಾ ವ್ಯವಸ್ಥೆ. ಒಂದು ರೀತಿಯಲ್ಲಿ ಇವು ತೆರೆದ ಬಾವಿಗಳನ್ನು ಹೋಲುತ್ತವಾದರೂ ಅಷ್ಟು ಆಳವಿಲ್ಲ. ಹೆಚ್ಚೆಂದರೆ ಇಪ್ಪತ್ತು ಇಪ್ಪತ್ತೈದು ಅಡಿಗಳಿರುತ್ತವೆ. ತೆರೆದ ಬಾವಿಗಳನ್ನು ಎಲ್ಲೆಂದರಲ್ಲಿ ನಿರ್ಮಸಿಕೊಳ್ಳಬಹುದು. ಆದರೆ ಚೌಕಿಬಾವಿಗಳ ಅಸ್ತಿತ್ವ ಕೇವಲ ಹಳ್ಳ, ತೊರೆ ಮತ್ತು ಹಗರಿಗಳ ದಡಗಳಲ್ಲಿ ಮಾತ್ರ. ಹಾಗಾಗಿಯೇ ಇವುಗಳನ್ನು ತಲಪರಿಗೆಗಳ ಮತ್ತೊಂದು ರೂಪ ಎಂದು ವ್ಯಾಖ್ಯಾನಿಸುತ್ತಾರೆ ಕೊಟ್ರೇಶ್. ತುಮಕೂರು ಜಿಲ್ಲೆಯಲ್ಲಿ ಹಳ್ಳ ಮತ್ತು ನದಿ ದಡಗಳಲ್ಲಿನ ತಲಪರಿಗೆಗಳಂತೆಯೇ ಚೌಕಿ ಬಾವಿಗಳಿಗೂ  ಮಳೆಗಾಲದಲ್ಲಿ ತುಂಬಿ  ಹರಿಯುವ ಹಳ್ಳದ ನೀರೇ ಆಧಾರ. ಒಂದೇ ವ್ಯತ್ಯಾಸವೆಂದರೆ  ತಲಪರಿಗೆಗಳ  ನೀರು ಕಾಲುವೆ ಮೂಲಕ ಹರಿದರೆ ಚೌಕಿ ಬಾವಿಗಳ ನೀರನ್ನು ಕಪಿಲೆ, ಏತಗಳ ಮೂಲಕ ಹರಿಸಲಾಗುತ್ತಿತ್ತು. ಬೆಂಗಳೂರು ಗ್ರಾಮಾಂತರ ಜಿಲ್ಲೆಯಲ್ಲಿನ ಮರಳುಬಾವಿಗಳದ್ದೂ ಬಹುತೇಕ ಇದೇ ಕಾಯಕ. ಇಲ್ಲಿಯೂ ಏತದ ಮೂಲಕವೇ ನೀರನ್ನು ಹರಿಸಲಾಗುತ್ತದೆ. ಆದರೆ ಮರಳುಬಾವಿಗಳ ನೀರನ್ನು ಕೇವಲ ಕುಡಿಯುವ ನೀರಿಗಾಗಲ್ಲದೇ ಕೃಷಿ ಬಳಕೆಗೂ ಪಡೆಯುವುದು ಹೆಚ್ಚು.

ಈ ಮೂರೂ ಜಲಸಂರಕ್ಷಣಾ ವ್ಯವಸ್ಥೆಯ ಮುಖ್ಯ ಸಾಮ್ಯವೆಂದರೆ, ಹೆಚ್ಚಾಗಿ ಬಯಲುಪ್ರದೇಶದಲ್ಲೇ ಇವುಗಳ ಅಸ್ತಿತ್ವವಿರುವುದು. ಬೆಟ್ಟಗುಡ್ಡಗಳಿದ್ದರೂ ಈವುಗಳ ಅಸ್ತಿತ್ವ ಇರುವುದು ಅದರ ತಪ್ಪಲಲ್ಲೇ. ಮಳೆ ಬಂದಾಗ ಚಿಕ್ಕ ಚಿಕ್ಕ ಕವಲುಗಳಲ್ಲಿ ಹರಿದೋಡುವ ನೀರು ಮುಂದೆ ನದಿಯಾಗಿ ಪರಿವರ್ತನೆಗೊಳ್ಳುತ್ತವೆ. ಇಂಥ ನದಿ ಬಯಲಿನಡಿಯ ಉಸುಕಿನ ನೆಲದಡಿಯಲ್ಲಿ ಅಡಗಿ ಕುಳಿತುಕೊಳ್ಳುವ ಜಲಸೆಲೆ, ತುಸುವೇ ಬಗೆದರೂ ಮೇಲಕ್ಕೆ ಚಿಮ್ಮುತ್ತವೆ. ಇಂಥ ತಾಣಗಳಲ್ಲಿಯೇ ಬಾವಿಗಳನ್ನು ನಿರ್ಮಿಸಿಕೊಂಡು ಸಮುದಾಯ ಬೆಳೆದಿರುತ್ತದೆ. ಬಳ್ಳಾರಿಯ ಹಗರಿಬೊಮ್ಮನಹಳ್ಳಿ, ಕೂಡ್ಲಿಗಿ ಮತ್ತು ಹೂವಿನ ಹಡಗಲಿಗಳಲ್ಲಿ ಚೌಕಿ ಬಾವಿಗಳು ಹೆಚ್ಚಾಗಿ ಕಂಡುಬರುತ್ತವೆ. ತುಮುಕೂರಿನ ಬಹುತೇಕ ತಾಲೂಕುಗಳಲ್ಲಿ, ಅದರಲ್ಲೂ ಮಧುಗಿರಿ ಬೆಟ್ಟದ ತಪ್ಪಲಿನಲ್ಲಿ ತಲಪರಿಕೆಗಳು ಅಸ್ತಿತ್ವದಲ್ಲಿದ್ದರೆ, ರಾಮನಗರ, ಬೆಂಗಳೂರು ಗ್ರಾಮಾಂತರ, ಚಿಕ್ಕಬಳ್ಳಾಪುರ, ಕೋಲಾರ ಭಾಗದಲ್ಲಿ ಇಂಥದ್ದೇ ಮರಳುಬಾವಿಗಳು ಕಾಣಸಿಗುತ್ತವೆ. ಮಳೆಗಾಲದಲ್ಲಿ ಪ್ರವಾಹ ಬಂದಾಗ ಹಳ್ಳದ ಆಸು-ಪಾಸಿನ ಹೊಲಗಳಿಗೆ ನೀರು ನುಗ್ಗಿ ಅಲ್ಲೆಲ್ಲಾ ಮರಳು ಸಂಗ್ರಹಗೊಳ್ಳುತ್ತದೆ. ಹಳ್ಳದ ಪಾತ್ರ ಮತ್ತು ಈ ಮರಳಿನಲ್ಲಿ ನೀರು ಇಂಗಿ ಅದೇ ಇಂಥ ಸಂರಚನೆಗಳಿಗೆ ಬಾವಿಗಳಿಗೆ ನೀರಾಸರೆ ಆಗುತ್ತದೆ. ಮರಳು ಮಿಶ್ರಿತ ಪ್ರದೇಶದಲ್ಲಿ ಬಾವಿ ತೋಡಲು ಸುಲಭ. ಆದರೆ ಬಾವಿಯ ದಂಡೆ ಗಟ್ಟಿಯಾಗಿ ನಿಲ್ಲದೆ ಕಳಚಿ ಬೀಳುತ್ತದೆ. ಹೀಗಾಗಿ ಕಲ್ಲುಕಟ್ಟಿ ನಿಲ್ಲಿಸಲಾಗಿರುತ್ತದೆ. ಹಳ್ಳದ ನೀರು ಹರಿಯುವ ಮಟ್ಟದಿಂದ 5-6 ಅಡಿ ಆಳಕ್ಕೆ ಬಾವಿ ತೆಗೆದರೆ ಸಾಕು ಸಮೃದ್ಧವಾಗಿ ನೀರು ಲಭ್ಯ.
ಬಾವಿಯ ದಡ ಕುಸಿಯ ದಂತೆ  ತಡೆಯಲು ಅಂದಿನ ರೈತರು ಬಳಸಿದ ದೇಸೀ ತಂತ್ರಜ್ಞಾನ ಇಂದಿಗೂ ಸಹ ಬಾವಿಗಳನ್ನು ನೋಡಿದರೆ ಅಚ್ಚರಿಯಾಗುತ್ತದೆ. ಮಣ್ಣು ಜರಿದು ಬೀಳದಂತೆ ಬಾವಿಯ ಒಳಭಾಗದಲ್ಲಿ ಹುಣಸೆ ಮರದ ಬೊಡ್ಡೆ ಅಥವಾ ದಿಮ್ಮಿಗಳನ್ನು  ಚೌಕಾಕಾರದಲ್ಲಿ ಅಥವಾ ತೊಟ್ಟಿಲಿನಾಕಾರದಲ್ಲಿ ಹಾಸಿ ಅದರ ಮೇಲೆ ಕಲ್ಲುಕಟ್ಟಡ ಕಟ್ಟಿರುತ್ತಾರೆ. ಆ ಕಾರಣಕ್ಕಾಗಿ ತೊಟ್ಟಿಲು ಬಾವಿಗಳೆಂದೂ ಕರೆಯುತ್ತಾರೆ. ಆಗ ಹಾಕಿರುವ ಹುಣಸೆ ದಿಮ್ಮಿಗಳು ನೂರು ವರ್ಷವಾದರೂ ಸಹ ಇಂದಿಗೂ ಕೊಳೆಯದೆ, ಹುಳು ಬೀಳದೆ ಗಟ್ಟಿ-ಮುಟ್ಟಾಗಿವೆ. ಹುಣಸೆಗೆ ಮಾತ್ರ ಆ ಗುಣವಿದ್ದುದರಿಂದ ಅದನ್ನು ಬಳಸುತ್ತಿದ್ದುದಾಗಿ ಹಿರಿಯರು ಹೇಳುತ್ತಾರೆ. ಕಲ್ಲು ಕಟ್ಟಡವು ನೆಲ ಮಟ್ಟದಿಂದ ಒಂದೆರಡು ಅಡಿ ಮೇಲಿರುತ್ತಿತ್ತು.
ಈ ಬಾವಿಗಳು ತಳಭಾಗದಲ್ಲಿ ಉದ್ದ-ಅಗಲ ಕಡಿಮೆ ಇದ್ದು ಮೇಲಕ್ಕೆ ಬಂದಂತೆಲ್ಲಾ ಅಗಲವಾಗುತ್ತಾ ಹೋಗುವುದು ವಿಶೇಷ. ಕಲ್ಲು ಕಟ್ಟಣೆಯ ತಲಪರಿಗೆಗಳ ರಚನೆಯೂ ಸಹ ಇದೇ ರೀತಿ ಇರುತ್ತದೆ. ದಡ ಕುಸಿಯುವ ಅಪಾಯದಿಂದ ಪಾರಾಗಲು ಈ ವಿಧಾನದ ಅಳವಡಿಕೆ. ಬಾವಿಯ ಒಳ ಮೈಯನ್ನು ತಿದ್ದಿದ ಕಲ್ಲುಗಳಿಂದ ನಿರ್ಮಿಸಿದ್ದಾರೆ.
ಹಿಂದೆ ಮಳೆ ಆಶ್ರಯದಲ್ಲಿ ಬೆಳೆಯುತ್ತಿದ್ದ ಬೆಳೆಗಳಿಗಿಂತ ಹೆಚ್ಚು ಬೆಳೆಯನ್ನೂ ಈ ಬಾವಿಗಳಿಂದಲೇ ಬೆಳೆಯಲಾಗುತ್ತಿತ್ತು ಎಂದು ಸ್ಮರಿಸುತ್ತಾರೆ ಕಾಸರಘಟ್ಟದ ಗಂಗಾಧರ್. ವರ್ಷವಿಡೀ ಬಾವಿಗಳಲ್ಲಿ ನೀರಿರುತ್ತಿತ್ತು  ಹಾಗೂ ನೀರಿನ ಗುಣಮಟ್ಟವೂ ಸಹ ಉತ್ತಮವಾಗಿತ್ತು. ಒಂದೊಂದು ಬಾವಿ 5-6 ಎಕರೆಗೆ ನೀರು ಪೂರೈಸುತ್ತಿದ್ದವು. ಕಪಿಲೆಯಲ್ಲಿ ಹೊಡೆದ ನೀರು ಕೃತಕ ಕಾಲುವೆಗಳ ಮೂಲಕ ಎತ್ತರದ ಹೊಲಗಳಿಗೆ ಹಾಯುತ್ತಿತ್ತು.  ಮೊದಲೆಲ್ಲಾ ಮರದ ಹರಣಿಗಳಲ್ಲಿ ಹಾಯುತ್ತಿದ್ದ ನೀರು ಈಗ ಪೈಪುಗಳಲ್ಲಿ ಓಡುತ್ತದೆ. ಕಪಿಲೆ, ಏತದ ಬದಲು ಮೋಟಾರು ಪಂಪ್‍ಸೆಟ್‍ಗಳು ಬಂದಿವೆ, ಬಾವಿಗಳು ಮಾತ್ರ ಕಣ್ಮರೆಯಾಗಿವೆ. ಬದಲಿಗೆ ಅಂಥ ಬಾವಿಗಳನ್ನು ಬತ್ತಿಸಿದ ಬೋರ್‍ವೆಲ್‍ಗಳು ಜೋರಾಗಿ ಸದ್ದುಮಾಡಿ ನಿಂತು ಹೋಗಿವೆ ಎಂದು ಗಂಗಾಧರ್ ವಿಷಾದಿಸುತ್ತಾರೆ. ಊರಿನಲ್ಲಿ ನೀರು ಅಲಭ್ಯವಾದಾಗ ಕುಡಿಯುವ ನೀರಿಗೂ ಸಹ ಇವುಗಳನ್ನು ಬಳಸಿದ ಉದಾಹರಣೆಗಳಿವೆ.
ಇದೇ ಅಭಿಪ್ರಾಯವನ್ನು ಮಂಡಿಸುವ ಹಗರಿಯ ಹೈದ ಕೊಟ್ರೇಶ್, ಒಂದೊಂದು ಗ್ರಾಮದಲ್ಲಿ ಕನಿಷ್ಠವೆಂದರೂ 10 ಚೌಕಿಬಾವಿಗಳಿರುತ್ತಿದ್ದವು. ನಮ್ಮ ಕಡಲಬಾಳು ಗ್ರಾಮದಲ್ಲಿ 15-16 ಬಾವಿಗಳು ಹಾಗೂ ಪಕ್ಕದ ಕಾತ್ಯಾಯಿನಿಮರಡಿಯಲ್ಲಿ 12 ಬಾವಿಗಳಿವೆ. 100 ವರ್ಷಗಳ ಹಿಂದೆ ಕಟ್ಟಿರುವ ಇವು ಈಗಲೂ ಸುಸ್ಥಿತಿಯಲ್ಲಿವೆ. 1985 ರವರೆಗೂ ನೀರಿತ್ತು, ಆದರೆ ಈಗ ಸಂಪೂರ್ಣ ಬತ್ತಿಹೋಗಿವೆ. ಶ್ರಮರಹಿತ ಜೀವನ ನಡೆಸಬೇಕೆಂದು ಬೇಕಾಬಿಟ್ಟಿ ಕೊಳವೆ ಬಾವಿಗಳ ಕೊರೆಸಿದ ಪರಿಣಾಮ ಜಲ ಮಟ್ಟ ಕುಸಿದು, ಇಂದು ಆಳದಿಂದ ನೀರೆತ್ತಲಾಗುತ್ತಿದೆ. ಈ ಫೆÇ್ಲೀರೈಡ್‍ಯುಕ್ತ ನೀರು ಕುಡಿದು ಸಂಧಿವಾತ, ಹುಳುಕು ಹಲ್ಲು, ಮೂಳೆ ಸಮಸ್ಯೆ ಇತ್ಯಾದಿ ಹಲವಾರು ಖಾಯಿಲೆಗಳಿಗೆ ಇಂದಿನ ಜನಾಂಗ ತುತ್ತಾಗಿದೆ ಎನ್ನುತ್ತಾರೆ. ಸತ್ಯದ ಮಾತು. ಪಾರಂಪರಿಕ ಜಲಸಂರಕ್ಷಣಾ ವ್ಯವಸ್ಥೆಗಳನ್ನು ನಿರ್ಲಕ್ಷಿಸದಿರಿ ಎಂಬುದೇ ನಮ್ಮ ಕಳಕಳಿ.</p>
    <a href="../Namadhu%20Mannvasam%20Monthly%20Magazine%20tamil.php"><input type="button" value="Home Page"></a>
    </body>
    </html>